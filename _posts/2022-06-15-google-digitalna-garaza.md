---
title: "Google digitalna garaža"
excerpt: "Zapiski z učenja s pomočjo Google digitalne garaže"
categories:
  - learning
tags:
  - learning
---

Učenja z Google digitalno garažo sem se lotila, ker sem želela na čim bolj praktičen način spoznavati teorijo digitalnega marketinga. Na faksu je bilo veliko teorije, ki je bila zelo monotona in ni bila tako privlačna za učenje. Zato sem se odločila, da se bom skušala več naučiti preko različnih spletnih tečajev, kjer so stvari bolj praktično in shematsko razložene in jih je zato tudi lažje razumeti. Slišala sem veliko priporočil za opravljanje Google digitalne garaže, na nekem razgovoru pa so me celo vprašali po certifikatu o opravljeni Google digitalni garaži. Zapiske, ki sem jih naredila tekom opravljanja tečaja, sem zbrala v tem članku. 

## Osnove digitalnega marketinga
Pri vsaki stvari je potrebno začeti z osnovami, zato se tudi Googlova digitalna garaža začne z osnovami digitalnega marketinga. Pri vzpostavljanju digitalnega marketinga, moramo najprej načrtovati spletno poslovno strategijo, ki je v tem primeru naš temelj, na podlagi katerega lahko nato vzpostavimo celotno marketinško akcijo.

#### Načrtovanje spletne poslovne strategije
Pri tem se moramo najprej vprašati, kaj nam omogoča izstopati, kako pokažemo, da smo boljši od konkurence? 
Izrednega pomena pri načrtovanju spletne poslovne strategije je **USP (=unique selling point)**, kar je prevedno kot **EPV - edinstvena ponujena vrednost**. Gre pravzaprav za dejstvo, ključno stvar, ki predstavi naše prednosti, kaj nas ločuje od konkurence ter s čim mi zadovoljimo potrebe potrošnikov. Pri tem se nam pojavijo štiri ključna vprašanja:
1. Kdo je naša ciljna skupina?
2. Kdo je naša konkurenca?
3. S katerimi problemi se sooča naša ciljna skupina?
4. Kako lahko mi pripomoremo k rešitvam njihovih problemov?

Zelo uporabna je **SWOT analiza (strengths, weaknesses, opportunities, threats)**, ki analizira naše prednosti, slabosti, priložnosti in grožnje. Omogoča nam razčlenitev našega izdelka/storitve/poslovanja na to, katere so naše prednosti pred konkurenco, v čem smo slabši od konkurence - se pravi, kaj lahko še izboljšamo, kaj so naše priložnosti, v čem smo lahko še boljši in kaj so naše grožnje - na kaj moramo biti pozorni. 
Ko smo odgovorili na ključna vprašanja in naredili SWOT analizo, pa nas čaka še en izredno pomemben korak in sicer določitev ciljev. Cilje moramo postaviti zato, da vemo k čemu stremimo in na kaj se moramo pravzaprav osredotočiti.  Merimo jih s **KPI-ji (key performance indicators), oziroma s kazalci uspešnosti**. To so kvantificirane mere, ki nam pomagajo, da se lažje osredotočimo na metrike, za doseganje naših ciljev. Cilji, ki si jih zastavimo, morajo biti **merljivi**, **praktični**, **dosegljivi** in **usmerjeni**, le tako lahko dosežemo dolgoročen uspeh.

<figure class="align-center">
    <img class="align-center" style="width:90%;border:4px solid;border-color:#333" src="/assets/images/posts/2022-06-15-google-digitalna-garaza/zapiski.jpg">
    <figcaption style="text-align:center">Zapiski</figcaption>
</figure>

#### Vsebinski marketing
Vsebinski marketing je osnovan na ustvarjanju in deljenju spletnih vsebin, kot so videi, blogi in objave na socialnih omrežjih. Temelji na povečanju zavedanja potrošnikov o podjetju/organizaciji/znamki. Pri ustvarjanju kampanje vsebinskega marketinga, moramo upoštevati naslednja tri priporočila:
1. Odgovoriti moramo na vprašanja občinstva.
2. Ustvarjati moramo neke vrednote.
3. Jih prepričati, da želijo še več.

Ena izmed ključnih sestavin vsebinskega marketinga pa je **CTA (=call to action)**, poziv k dejanju. Naj gre za oglas, navadno objavo ali pa obvestilo, v vsej tej poplavi vsebin na socialnih omrežjih je izrednega pomena to, da pridobimo porabnikovo pozornost - ga ustavimo za trenutek in ga pritegnemo, da prebere prav našo vsebino. Pri tem lahko definiramo tri vrste medijskih kanalov - **Owned Media** so kanali, ki jih znamka/podjetje upravlja, npr. spletna stran, blog in profili na socialnih omrežjih. **Earned Media** so kanali, ki prvotno niso del znamke/podjetja, vendar se ta na njih pojavi, npr. blog o potovanjih, ki deli našo vsebino. **Paid Media** pa so kanali, za katere plačamo, da se na njih pojavimo. 

#### Email marketing
Email marketing v največji meri uporabljamo za ciljanje obstoječih ali potencialnih strank, zato je izrednega pomena, da jih nagovorimo personalizirano, saj s tem pokažemo nek bolj oseben odnos do njih. Zelo je pomemben tudi dober **prvi vtis**, saj če že prvo sporočilo uporabniku ni všeč, je zelo malo verjetno, da se bo še kdaj zanimal za našo znamko/podjetje/storitev. 
Kar pa nam pomaga oblikovati strategijo za email marketing, prilagojeno našemu poslovanju pa je **testiranje**. Pri email marketingu največkrat uporabljamo **A/B testing**, pri katerem pripravimo dve različici sporočila in testiramo, katera od njiju se bolje obnese. Tako sčasoma oblikujemo strategijo, ki najbolj ustreza naši ciljni skupini - našim obtoječim ali bodočim strankam. 

#### Oglaševanje na drugih straneh
Pri oglaševanju na ostalih straneh/platformah, poznamo razliko med SEM (=search engine marketing) in "display advertisingom". **SEM je iskalniško trženje** in je oblika trženja, ki vključuje promocijo spletnih mest s povečanjem njihove prepoznavnosti na straneh z rezultati iskalnikov, predvsem s plačanim oglaševanjem. Slednje je mogoče le, ko uporabljamo iskalnik. Npr. želimo kupiti nove superge in v iskalnik vtipkamo športni copati ter se nam takoj na vrhu pojavijo oglasi različnih ponudnikov športnih copat. Display advertising pa pomeni **prikazno oglaševanje**, ki pa deluje tako, da če npr. kupujemo športne copate, si jih najprej ogledujemo na Nike spletni strani in naslednjič, ko bomo odprli brskalnik, se nam bodo povsod pojavljali oglasi ponudnikov športnih copat. 

#### Kako podatke spremenimo v vpoglede?
Uporabimo lahko pristop, ki ga imenujemo **Data cycle = cikel podatkov** in je sestavljen iz štirih korakov:
1. PLAN - identificiramo cilj kampanje in določimo, kako ga bomo dosegli
2. DO - ustvarimo oglase in lansiramo kampanjo
3. CHECK - preverimo uspešnost in učinkovite aktivnosti ponovimo ter izboljšamo
4. ACT - uporabimo vse ugotovitve za nadaljne kampanje

Omenimo lahko še šest korakov, preko katerih lahko odkrijemo učinkovite vpoglede:
1. **Definiramo cilj** - natančno določimo, kaj želimo doseči s kampanjo
2. **Zbiramo podatke** - zberemo in organiziramo vse podatke, ki bi nam lahko koristili 
3. **Interpretiramo podatke** - analiziramo trende in odklone od njih, da vidimo kako je to vplivalo na doseganje naših ciljev
4. **Ustvarimo priporočila** - pripravimo konkretne predloge, kako lahko izboljšamo naše poslovne prakse na podlagi preteklih kampanj
5. **Ustvarimo načrt za naprej** - naše predloge poskusimo uporabiti v praksi in ustvarimo načrt za testiranje naših predvidevanj
6. **Ovrednotimo naše delovanje** - ovrednotimo, ali so imele naše akcije želen vpliv na našo znamko/podjetje in zabeležimo, kako jih bomo v prihodnje optimizirali, da bomo dosegli zastavljene cilje

#### Spletna prisotnost v lokalnem okolju
Spletna prisotnost v lokalnem okolju je največkrat pomembna za manjše storitvene dejavnosti (frizerski, kozmetični salon, popravilo koles, gospodinjskih aparatov ...) Pomembno je, da imamo naslov naveden na spletni strani, lahko uporabimo tudi zemljevid, za bolj nazoren prikaz. Prav tako je pomembno, da imamo navedeno telefonsko številko in odpiralni čas, saj to marsikdaj prepreči, da bi prišli zaman. 

#### Lastna spletna trgovina
V zadnjem času je največkrat uporabljen izraz za spletno trgovino **e-commerce**, ki je pravzaprav malo bolj elegantno ime za prodajo izdelkov preko spleta. Pri prodaji preko spleta, so zelo pomembne naslednje stvari:
1. FOTOGRAFIJE - ker stranke izdelka ne morejo videti v živo, je priporočljivo, da vključimo dovolj slik, saj si le tako lahko približno predstavljajo, kako izdelek v resnici izgleda.
2. VIDEOPOSNETKI - prav tako pripomorejo k nazornejšem prikazu izdelka, predvsem pri prikazu njegove uporabe.
3. PODROBNI OPISI - podroben opis izdelka je potreben, saj zraven nimamo prodajalca, ki bi lahko odgovoril na naša vprašanja v zvezi z njim, zato si v tem primeru lahko sami preberemo vse, kar bi nas utegnilo zanimati o izdelku.
4. MNENJA STRANK - ljudje vedno bolj zaupamo ljudem, ki so izdelek že preizkusili, zato nam lahko njihovo mnenje o njem še kako pomaga - mogoče nas bo zmotila ista stvar, kot je nekoga, medtem ko drug tega sploh ni opazil.
5. ENOSTAVEN PLAČILNI SISTEM Z VELIKO MOŽNOSTMI - ljudje nakupujemo preko spleta na različne načine, nekateri raje plačajo izdelek, ko ga dobijo v roke, drugim ni problem plačati vnaprej, saj jim je pomembno, da izdelek čim prej dobijo. Zato je zelo pomembno, da spletna trgovina omogoča različne vrste plačila, da ustreže vsem strankam.

Velika prednost spletne prodaje je, da lahko merimo celotno marketinško izkušnjo posameznega kupca na naši strani. 

Toliko o osnovah digitalnega marketinga, v naslednjem članku pa se bomo ukvarjali z **email marketingom**.
