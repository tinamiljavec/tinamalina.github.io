---
title: "Kreativni natečaj Peugeot"
excerpt: "Sodelovala sem v IZJEMNEM kreativnem natečaju za novi Peugeot 308"
categories:
  - learning
tags:
  - learning
---

## Izjemen kreativni natečaj Peugeot 308
Podjetje **Pristop** je za naročnika Peugeot Slovenija izvedlo IZJEMEN kreativni natečaj, na katerega se je lahko prijavil vsak, ki si je želel malo kreativno ustvarjati. Ker zelo rada ustvarjam, predvsem v Canvi, Photoshopa pa še nisem dobro poznala, sem se odločila, da se prijavim tudi sama. Moj glavni cilj je bil, da se spoznam z orodjem **Adobe Photoshop** in hkrati skušam ustvariti izjemen kreativni izdelek. 

Na podlagi kreativnega briefa je bila moja naloga ustvariti plakat, na katerem sem morala predstaviti svoje videnje **izjemnosti**.

<figure class="align-center">
    <img class="align-center" style="width:90%;border:4px solid;border-color:#333" src="/assets/images/posts/2022-02-18-kreativni-natecaj/brief.png">
    <figcaption style="text-align:center">Kreativni brief</figcaption>
</figure>

Izjemnost mi v veliki meri predstavlja narava, vedno rada občudujem lepoto narave - od gora, do morja, neskončnih polj, puščav in prečudovitih mest. Tako sem takoj vedela, da bo moje delo posvečeno naravi. Malo sem raziskala lastnosti novega vozila Peugeot 308 in skušala najti povezavo med kakšnim naravnim pojavom in omenjenim vozilom. Po vseh glavnih značilnostih vozila, sem se odločila, da ga poskušam povezati z naravnim pojavom **Fata morgana**. Pojav sem nekaj let nazaj v puščavi videla na lastne oči in takoj me je prevzela njegova izjemnost. 

Prve ideje so se nanašale bolj na uporabo logotipa vozila, s katerim bi poskušala v puščavi uprizoriti omenjeni pojav. Malo sem se "igrala", se zraven res zabavala med spoznavanjem Photoshopa in kaj hitro ugotovila, da zgolj logotipi ne bodo dovolj. Tako sem dobila idejo, da bi sredi puščave postavila vozilo, saj sem si ga glede na lastnosti predstavljala med umirjeno vožnjo v puščavi. 

Vozilo sem izrezala, ga prilepila v puščavo in nato ugotavljala, kako bi vozilo predstavila kot privid, ki si ga želimo ravno toliko, kot v puščavi vode. Torej moja končna ideja je bila prikazati, da je **nov Peugeot 308 tako izjemen, da si ga želimo toliko kot vode v puščavi**. Vozilo sem naredila bolj prosojno in s tem ustvarila občutek privida. 

Na koncu sem izbrisala vse logotipe, saj sem prišla do spoznanja, da ljudje ne bodo brali mojih misli in verjetno ne bodo razumeli, kaj sem hotela s tem povedati. Torej v zadnji fazi sem se osredotočila na videnje opazovalcev in zato kot pojasnilo oziroma neko usmeritev, zraven dodala kratek pripis, ki je malo zapolnil prostor, popestril moj plakat in opazovalcu pomagal k boljšemu razumevanju sporočila plakata. Pripis se je glasil takole: **Doživeti privid v naravi je nekaj tako izjemnega kot novi Peugeot 308.**

<figure class="align-center">
    <img class="align-center" style="width:90%;border:4px solid;border-color:#333" src="/assets/images/posts/2022-02-18-kreativni-natecaj/Izjemen_kreativni_natecaj.jpg">
    <figcaption style="text-align:center">Izjemnost puščave</figcaption>
</figure>

Poleg uporabe orodja **Adobe Photoshop** sem se skozi ta kreativni natečaj naučila, da je sporočanje preko fotografije kar velik izziv. Res je treba biti pozoren na jasnost sporočila skozi sliko in njegovo povezavo z izdelkom, hkrati pa se postaviti tudi v vlogo opazovalca in razumeti njegovo videnje dela. 